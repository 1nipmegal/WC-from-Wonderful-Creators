Τίτλος δραστηριότητας: WC from Wonderful Creators

Στόχοι: 

Να αναγνωρίζουν βασικές μορφές ψηφιακής πληροφορίας (κείμενο, εικόνα, ήχος)

Να εκτελούν απλές λειτουργίες/ενέργειες των ΤΠΕ για την ολοκλήρωση εργασιών/ δραστηριοτήτων

Να εκτιμούν τις διαφορετικές χρήσεις των ΤΠΕ, ώστε να μπορούν να ικανοποιήσουν καθημερινές ανάγκες. 

Να αναγνωρίζουν λογισμικά ανοικτού και κλειστού τύπου σε σχέση με τις λειτουργίες και τον τρόπο χρήσης τους.

Να διακρίνουν τις βασικές εντολές προγραμματισμού, προγραμματιζόμενων παιχνιδιών (π.χ. εντολές κίνησης μπροστά-πίσω-αριστερά-δεξιά).

Να κατασκευάζουν νοητικούς και εννοιολογικούς χάρτες.

Να σχεδιάζουν απλούς αλγορίθμους (με ακολουθία και επανάληψη) για να λύσουν προβλήματα (χρησιμοποιώντας το σώμα τους και παιχνίδια, προγραμματιζόμενα ή μη) 
 
Να αντιληφθούν τα παιδιά τη διαφορά μεταξύ δημόσιου και ιδιωτικού χώρου. Θα φτιάξουν τα "σπιτάκια" τους (ιδιωτικός χώρος) και στη συνέχεια θα δημιουργήσουν έναν κοινόχρηστο χώρο (πάρκο αναψυχής) που να είναι ασφαλής για όλους.
 
Να εκφράσουν ιδέες για τη συνεργασία και τη διατήρηση ενός χώρου ασφαλούς και φιλικού για όλους.

Εξοικείωση με την έννοια του σχεδιασμού χώρων που εξυπηρετούν διαφορετικές ανάγκες.

Εισαγωγή στην έννοια της αισθητικής και της καθαριότητας στον δημόσιο χώρο. Τα παιδιά νιώθουν ότι η τουαλέτα είναι ένας φροντισμένος, κοινόχρηστος χώρος στον οποίο μπορούν να συνεισφέρουν. Ενίσχυση της δημιουργικότητας και της κατανόησης της ρομποτικής με πρακτική εφαρμογή στην καθημερινότητα.

Καλλιέργεια ενσυναίσθησης και σχέσης εμπιστοσύνης με ένα «ρομπότ φίλο», κατανοώντας ότι οι μηχανές μπορούν να είναι ευχάριστες και βοηθητικές.
 
  
	
		Περιγραφή δράσης:

Για τα παιδιά προσχολικής ηλικίας οι έννοιες  δημόσιος χώρος, κοινότητα και ιδιωτικότητα μπορεί να φαίνεται αφηρημένη, αλλά μπορεί να γίνει κατανοητή μέσα από παιχνίδια, καλλιτεχνικές δραστηριότητες και απλές ασκήσεις που προάγουν την αίσθηση της ασφάλειας και της συνεργασίας. Προκειμένου να επαναπροσδιορίσουν τον δημόσιο χώρο οι δραστηριότητες με τα παιδιά θα επικεντρωθούν στον σχεδιασμό και τη δημιουργία λειτουργικών, αισθητικά ευχάριστων και βιώσιμων χώρων οι οποίοι θα έχουν επίκεντρο την τουαλέτα. Χρησιμοποιώντας τουβλάκια τύπου Lego και αναλώσιμα υλικά τα παιδιά αρχικά σχεδιάζουν σε μακέτα την παιδική χαρά που ονειρεύονται. Κατασκευάζουν τα αγαπημένα τους παιχνίδια τα οποία συναντούν στους φυσικούς χώρους των πάρκων αναψυχής και συμπληρώνουν τα στοιχεία εκείνα που θα ήθελαν να υπάρχουν σε αυτούς τους χώρους. Στα παιδιά θα τεθεί ο προβληματισμός τι άλλο θα μπορούσε να προστεθεί στην παιδική χαρά τους-πάρκο αναψυχής  και θα εισάγουμε την έννοια της αισθητικής και της καθαριότητας του δημόσιου χώρου. Τα παιδιά κατανοούν ότι η τουαλέτα είναι ένας φροντισμένος, κοινόχρηστος χώρος στον οποίο μπορούν να συνεισφέρουν. Στη συνέχεια θα πρέπει να αναζητήσουν τους κανόνες ή τις συνήθειες που θα κρατούν την τουαλέτα καθαρή και λειτουργική για όλους. Συμπληρώνουμε τη μακέτα δημιουργώντας την κοινόχρηστη τουαλέτα όπου θα κολλήσουν εικόνες από περιοδικά (π.χ., φυτά, νεροχύτες, ανακυκλώσιμα χαρτιά) και θα προσθέσουν τα δικά τους στοιχεία για τη βελτίωση της βιωσιμότητας. Με τη βοήθεια του makey makey τα παιδιά θα δημιουργήσουν οδηγίες για τη χρήση της τουαλέτας και οδηγίες υγιεινής των χεριών πριν και μετά τη χρήση της. Το ρομπότ Tale Bot Pro με τη δυνατότητα εγγραφής φωνής που διαθέτει ξεναγεί τα παιδιά στο χώρο της τουαλέτας και έχει ως σκοπό να τους βοηθά και να τους θυμίζει να είναι προσεκτικά και καθαρά. Τα παιδιά μέσω του ρομπότ εκφράζουν τις σκέψεις τους για το πώς θα ήθελαν να είναι ένα ρομπότ στην καθημερινότητά τους. Το ρομπότ προγραμματίζεται από τα παιδιά και περιπλανιέται στο πάρκο αναψυχής και έχει τον ρόλο του  «ρομπότ φίλου», έτσι ώστε να κατανοήσουν τα παιδιά ότι οι μηχανές μπορούν να είναι ευχάριστες και βοηθητικές. Τα παιδιά κατανοούν την ευγένεια και την υπευθυνότητα ενώ παράλληλα διασκεδάζουν. 


Απαιτούμενος εξοπλισμός

Tale bot Pro 129,90€

LEGO® Duplo Amusement Park 139,90€

Λιλιπούτειοι Μηχανικοί 99€ 

Lego Education Steam Park 260 €

LEGO DUPLO Town Κατασκευάσιμα Άτομα με Μεγάλα Συναισθήματα 61,99€

4M Εκπαιδευτικό Παιχνίδι Μαγική Βρύση 21,99€

